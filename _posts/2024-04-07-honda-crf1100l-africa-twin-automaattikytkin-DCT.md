---
layout: post
title: "Honda CRF1100L Africa Twin automaattikytkin DCT"
header_slogan_class: white
header_image_style: "background-image: url('/assets/honda-crf-1100-6.jpg');"
post_image: /assets/mad.jpg
image: /assets/mad.jpg
keywords: "moottoripyöräily, matkaenduro, seikkailu endurolla, honda, adventure, mad, tapahtuma, koulutus"
description: Honda Africa Twinin DCT vaihteisto tärkein ominaisuus on automaattikytkin. Perustelen asian tässä kirjoituksessa.
excerpt_separator: <!--more-->
bg_image_copyright: '<a href="https://www.instagram.com/petro_moto/" target="_blank" style="color: white;">Petro Hämäläinen</a>'
bg_image_copyright_style: "color: white; position: absolute; bottom: 0px; right: 1em; font-size: 0.8em;"

---


Hondan matkaenduron DCT vaihteistosta puhuttaessa käytetään termiä automaattivaihteisto.
Tämä ei ole väärä termi, mutta yleensä siitä muodostuva mielikuva on mielestäni väärä.
Tämän takia haluan asiasta kertoessani käyttää termiä automaattikytkin. Se kuvaa paremmin
seikkailupyörän kuskille mistä on kyse, koska mielestäni tämä on oleellisinta ja vaihteen
automaattinen vaihtaminen on tämän päälle tuleva lisäominaisuus.

<!--more-->

Kyseessä on siis järjestelmä, jossa on perinteistä vaihdelaatikkoa vastaava kuusi
vaihteinen vaihdelaatikko ja kaksoiskytkin yhdessä mekatroniikan kanssa, joka voi
asetuksista riippuen huolehtia pelkästään kytkimen toiminnasta tai vaihtaa tarvittaessa
myös vaihteen automaattisesti.

Muistan hyvin millaiset ennakkoluulot minullakin oli moottoripyörien automaattivaihteistoa
kohtaan. Automaattivaihteisto tuo ensimmäisenä mieleen ns. perinteisen autossa käytetyn
vaihteiston joka perustuu hydrauliseen momentinmuuntimeen. Voi olla ihan kiva juttu
katupyörissä, mutta ei sovellu maastoajoon millään tavalla. Siinä menetetään osa tehoista
ja vaihteisto ns. “joustaa”. Tämä on luonnollisesti ongelmallista maastoajossa, jossa
esim. keulaa keventäessä tarvitset terävyyttä voimantuottoon takarenkaalle.

<img src="/assets/honda-crf-1100-5.jpg" style="float: right; padding: 5px; width: 300px;" />

Perehtyessäni asiaan vähän syvällisemmin selvisi, että Honda on kehittänyt Africa Twiniin 
DCT vaihteistoa myös maastoajoa silmällä pitäen. Kuitenkin takaraivossa takoi ajatus, että
pyörän automatiikka päättää vaihtaa vaihdetta juuri kriittisellä hetkellä maastossa,
jolloin pahimmassa tapauksessa voi tämän takia tapahtua onnettomuus.

Tämän takia olikin aluksi tärkeää ymmärtää, että vaihteita voi vaihtaa myös manuaalisesti
ja että vaihteilla on mekaaninen yhteys takarenkaaseen. Näin ollen ajotuntuma vastaa
manuaalista vaihteistoa

Manuaalitilaa käytettäessä DCT kuitenkin huolehtii kytkimen toiminnasta automaattisesti.
Miten se toimii ja kuinka se soveltuu maastoajoon?

Automaattikytkimen avulla ajaminen on yksinkertaista. Pyörässä ei ole ollenkaan käytössä
kytkinkahvaa (vasemmassa kahvassa on käsijarru), joten liikkeelle lähdettäessä voit kytkeä
vaihteen polkaisemalla vaihdepoljinta (lisävaruste) tai painamalla oikean ohjaustangon D-S
-kytkimestä. Tämän jälkeen painamalla vielä A/M -kytkimestä siirrytään manuaalitilaan.
Sitten vain alat kaasuttamaan ja kytkin toimii, kuten manuaalivaihteisessakin pyörässä,
mutta automaattisesti eikä sinun tarvitse sen käytöstä huolehtia. Jos ajat hiljaa ja
kaasutat välillä vain varovasti, niin mekatroniikka luistattaa kytkintä juuri sopivasti.
Kun pyörässä oleva teknologia huolehtii kytkimen toiminnasta useiden sensoreiden avulla,
pyörä ei voi koskaan stumpata. Isoilla pyörillä ajettaessa aika monella pyörä joskus 
sammuu pienen kytkinvirheen tai myöhäisen kaasun takia.

Kuvittele ylämäki, jossa on pehmeää lentohiekkaa. Olet lähtemässä liikkeelle isolla
matkaendurolla jossa on kohtuullisen pitkä ykkösvaihde. Teet tämä useita kertoja peräkkäin
lyhyen ajan sisällä. Miten käy? Etusormi alkaa väsymään, joudut ottamaan toisen sormen
kytkimellä käyttöön, otteen tukevuus tangosta heikkenee. Hikeä pukkaa päälle, alkaa
väsyttämään, pyörä stumppaa ja melkein kaadut kun moottori tökkää. Kun pyörässä on
automaattikytkin, voit keskittyä enemmän pelkkään ajamiseen. Ei pelkoa stumppaamisesta,
käännät vain sopivasti kaasukahvaa ja haet takapuolella tuntumaa sutiiko takarengas.
Tarvittaessa kevyesti löysäät tai kiristät kaasua. Tämä on huomattavasti helpompaa, kun
sinun ei tarvitse keskittyä samaan aikaan niin moneen asiaan. Automaattikytkin on
väsymätön luistattamaan eikä juuri haittaa että ensimmäinen vaihde on pitkä.

Nykyaikaista nelitahtista ruiskumoottorilla varustettua kisaenduroa on rauhallisessa
vauhdissa helppoa ajaa. Kolmos vaihde vain silmään ja haastavissa hitaissa kohdissa
luistat kytkintä sen verran, ettei moottori sammu. Tällä yksinkertaisella ohjeella ei
hurjia vauhteja ajeta, mutta kun vain hoksaa antaa vähän kaasua ja riittävästi luistattaa
kytkintä, niin pyörä pysyy helposti käynnissä. Isolla matkaendurolla tämä on mielestäni
paljon vaikeampaa. Varmasti myös matkaenduron moottorinohjaus voitaisiin säätää
sellaiseksi, ettei se sammuisi niin helposti, mutta päästövaatimukset yhdistettynä
haluttuun terävään kaasunvasteeseen, isoihin tehoihin ja pitkiin vaihdevälityksiin 
aiheuttavat insinööreille pulmallisen ongelman ratkaistavaksi. Minun ajotaidoillani nämä
pyörät tahtovat sammua helposti maastoajossa. Automaattikytkin ratkaisee tämän ongelman ja
helpottaa ajamista huomattavasti.

Manuaalivaihteisella pyörällä tyypillisesti säädät nopeutta kaasun ja kytkimen sopivalla
yhdistelmällä. Taitavat kuskit voivat ottaa mukaan vielä takajarrun kaarteessa, tällöin
sinulla on siis pahimmillaan kolme asiaa, joilla säädät nopeutta. DCT-vaihteiston kanssa
voit käyttää takajarrua, vaikka samaan aikaan kaasuttaisitkin. Näin ollen lähtökohtaisesti
säädät vauhtia kaasulla, mutta lisäksi voit ottaa mukaan takajarrun. Esimerkiksi
hidasajossa tiukkaa käännöstä tehden voit jarrulla himmata vauhtia, jolloin pyörä
kallistuu enemmän ja taas kaasuttamalla lisää tai löysäämällä jarrua pyörä pyrkii
nousemaan ylös ja käännös loivenee. Pyörä ei sammu vaikka painaisit takajarrua liikaa.

Automatiikka seuraa pyörän asentoa kuudella eri akselilla, jonka lisäksi seurataan mm.
renkaiden pyörimisnopeutta. Esimerkiksi jyrkässä ylämäessä vaihdetta ei vaihdeta isommalle
niin helposti kuin tasaisella ajettaessa.

Manuaaliasetuksella ajettaessa kiinnostus kohdistuu erityisesti kytkimen toimintaan.
Kytkimen toiminnan optimoimiseksi maastoajoon Honda on lisännyt Africa Twiniin G-kytkimen,
joka on siis vain ohjelmallinen asetus pyörässä. Ohjekirjassa todetaan G-kytkimestä
seuraavasti: “G-kytkimellä muutat ajoneuvosi moottorin ominaisuuksia maastoajoon
sopivammiksi parantamalla pitoa ja moottorin hallintaa vähentämällä kytkimen luistoa
kaasun käytön aikana.”. Käytännössä tämä muuttaa kytkimen toimintaa terävämmäksi ja
ilmeisesti vaikuttaa myös kaasun terävyyteen jossakin määrin. Tällöin, kun tarvitset
esimerkiksi keventää keulaa maastoajotilanteessa saadaan takarenkaalle maksimaalinen pito
kaikissa olosuhteissa. Vastaavan pitotuntuman saaminen manuaalikytkimellä vaatii kuskilta
taitoa. Aluksi tämä yllättikin minut muutamaan kertaan, kun keula nousi ylös enemmän, kuin
oli tarkoitus.

# Kokemukseni DCT vaihteistosta

Olen nyt ajanut n. 13 000 km DCT:llä varustetulla pyörällä. Isomman vaihteen vaihtaminen
vasemmalla etusormella on mukavuus, josta olisi vähän vaikea luopua. Kun ajaa tapeilta
vähän vauhdikkaammin, on ikävä rikkoa hyvä ajoasento siirtämällä vasenta jalkaa eteenpäin
vaihteen vaihdon ajaksi. DCT:llä vältän sen ja vaihteen suurentamiseen riittää pieni
näpäytys etusormella.

Käytän manuaalitoimintoa silloin, kun ajoura on sen tasoinen, että käytössä on vain ykkös-
ja kakkosvaihde. Maastoajossa ykkös- ja kakkosvaihdetta käytettäessä en kaipaa
automaattista vaihteen vaihtamista. Vaihtotilanteita on silloin kuitenkin sen verran vähän
ja toisaalta vaihteella määritän aika paljon miten kulloisenkin paikan haluan ajaa.
Automatiikka ei voi tietää haluanko alamäessä käyttää välillä isoa moottorijarrua vai
mennä vauhdikkaasti tasaisella vedolla läpi, koska tähän vaikuttaa paljolti se, mitä
alamäen jälkeen on tulossa ja siitä vain kuskilla on oikea tieto.

Kun vauhti nousee ja tarvitsen jatkuvasti myös kolmos vaihdetta, siirryn silloin
automaattitilaan. Mikäli haluan ajaa aktiivista soratieajoa, käytän automaativaihdossa
S-tilasta taso 2:sta. Tällöin automatiikka huolehtii, että minulla on kokoajan sopiva
vaihde ja moottori pystyy vastaamaan kaipaamaani tehontarpeeseen kaasutettaessa. Tässä
tilassa pidettäessä tasakaasua vähän pidemmän aikaa vaihdetaan kuitenkin kohtuullisen iso
vaihde päälle. Kuitenkin kun jarrutetaan kevyestikin mutkaan, niin heti pudotetaan
pienempi vaihde, jolloin vääntöä löytyy mukavasti mutkasta uloskiihdytykseen. Järjestelmä
mukautuu kuskin ajotyyliin. Hetken ajettuasi vaihteen vaihdon osalta mutkat menevät
käytännössä täydellisesti. Vaihtaessani nopeasti ajorytmiä, järjestelmä ei luonollisesti
voi tätä tietää. Tällaisia tilanteita tulee soratieajossa esimerkiksi silloin, kun
aktiivisen ajon jälkeen tulee asutusta, jossa on tarpeen pudottaa selvästi vauhtia.
Häiriön minimoimiseksi luonnollisesti haluan ajaa hitaat kohdat läpi pienillä
kierroksilla. Tällöin tulee tunne, että automaatti pitää liian pientä vaihdetta päällä.
Tämän ongelman voi kuitenkin kiertää vaihtamalla etusormella isomman vaihteet. Vaikka
käytössä on automaattitila, voit auttaa yllättävissä tilanteissa automaattia joko
pienentämällä tai suurentamalla vaihdetta manuaalisesti.

DCT tekee pyörästä helpomman ajaa. Mikäli et ole kovin taitava kytkimen käyttäjä,
käytännössä automaattikytkimen avulla “ajotaitosi” kasvaa, kun teknologia huolehtii
yhdestä vaikeasta osa-alueesta automaattisesti. Suurin etu tulee nimenomaan hidasajoon.
Kannustan silti kaikkia harjoittelemaan ahkerasti manuaalikytkimen käyttöä. Minun
ajotaitoni kehityskaareni tässä vaiheessa automaattikytkin sopii kuitenkin hyvin, koska
pystyn nyt kehittämään paremmin muita ajotaidon osa-alueita. Ajatukseni on kuitenkin
joskus tulevaisuudessa vielä opetella kytkimen käyttötaito paremmaksi.

DCT:n huonoina puolina näen n. 10kg painon nousun. Minulla automaattikytkin kompensoi
painon nousun ajamisen helpottumisen kautta, mutta ainaha sitä “ylimääräisistä” kiloista
mieleellään luopuisi. Kytkinkahvan puuttumisen voi myös joku nähdä negatiivisena asiana.
Tällöin et siis voi lopettaa vetoa takapyörältä painamalla kytkintä pohjaan. Kytkinpommia
et myöskään voi tehdä. Muistan minulle käyneen aiemmilla pyörillä muutaman kerran niin,
että sormen ollessa kytkimellä, olen voinut pysäyttää vedon takapyörältä vaikka asennosta
tms. muusta johtuen en ole voinut heti löysätä kaasua. Tähän mennessä tämä ei ole
aiheuttanut minulle kuitenkaan mitään ongelmaa ja en ole kaivannut kytkinkahvaa.

# Suosittelen koeajamaan

Kannattaa käydä kokeilemassa DCT:llä varustettua Africa Twiniä. Maastoajossa tai muuten
vastaavassa hidasajossa käytä manuaali tilaa. Muutoin suosittelen koeajoon seuraavia
asetuksia:
* Ajotilaksi TOUR
* Kytke pois päältä keulimisen esto
* Kytke pois päältä väännön hallinta
* Aktivoi G-kytkin
* Automaatilla ajettaessa laita päälle S-tilan taso 2

# Mihin moottoripyörä markkina on menossa näiltä osin?

Mielenkiintoista nähdä, mihin moottoripyörämarkkina kehittyy näiltä osin. Honda julkaisi
tulevalle kaudelle E-Clutch järjestelmän, jossa tavalliseen manuaalivaihteiseen
yksikytkimiseen pyörään saadaan automaattikytkin. Tästä puuttuu vaihteen automaattinen
vaihtaminen ja toiminnon voi myös kytkeä täysin pois päältä, jolloin pyörä vastaa täysin
manuaalista vaihteistoa. Manuaalista kytkintä voit myös käyttää milloin vain vaikka
automaattikytkin olisi aktivoituna. Ominaisuus tulee aluksi vain katupyörään, mutta voisi
olla aika mielenkiintoinen lisävaruste Transalppiin. E-Clutch ei vaikuta pyörän painoon ja
on käsittääkseni lisättävissä mihin tahansa Hondan pyörämalliin. Myös Kawasakin uudessa
Ninja 7 Hybrid pyörässä on automaattikytkin. Eteneekö tämä muutos muihinkin merkkeihin
sähköistä voimalinjaa kohti mentäessä? Sähkökäyttöisessä moottoripyörässähän ei ole
kytkimelle tarvetta.
