---
layout: post
title: Miten moottoripyöräilijä selviää hengissä liikenteessä?
header_slogan_class: white
header_image_style: "background-image: url('/assets/ktm-1190-adventure-r-1.jpg'); @media (min-width: 1062px) {background-position: center bottom;}"
post_image: /assets/ktm-1190-adventure-r-1.jpg
keywords: "mööttoripyöräily, matkaenduro, seikkailu endurolla"
image: ktm-1190-adventure-r-2.jpg
description: KTM
#excerpt_separator: <!--more-->
draft: false
---

Onko moottoripyöräily vaarallinen harrastus? Huomaan, että moni 
ajattelee näin. Väitän
kuitenkin, että vaarallisin tässä yhtälössä on ihminen, eikä 
moottoripyörä. Laji on hyvä
esimerkki siitä, miten hölmöilyllä turvallinen harrastus muuttuu 
vaaralliseksi.
Vuoristokiipeily tai ilmailu muuttuisi aika paljon vaarallisemmiksi 
lajeiksi, jos jätettäisiin
turvavarusteiden huoltaminen ja tarkistaminen väliin tai 
ilmailusäädösten mukaiset
lentoonlähtötarkistukset tekemättä. Miksi sitten moottoripyöräilijät 
unohtavat turvallisuuden?

Tämä on erittäin hyvä kysymys, mutta en lähde nyt tässä kirjoituksessa 
sitä tarkemmin
ruotimaan vaan keskitytään nyt niihin asioihin, joiden avulla 
harrastuksen turvallisuutta
voidaan parantaa.

Tapasin asian tiimoilta moottoripyöräpoliisin. Kukapa muu olisi parempi 
asiantuntija, kuin
lajin työn kautta tunteva viranomainen, joka on yleensä paikalla, kun 
jotain ikävää
liikenteessä tapahtuu.

Vilppu oli työskennellyt poliisina 8 vuotta, kun hakeutui 
moottoripyöräpoliisikoulutukseen. Nyt hän on toiminut nyt 
moottoripyöräpoliisina 12 vuotta. Kilometrejä kertyy vuosittain n. 7000 
ja kesäpäivinä työvuoron ajosta saattaa jopa puolet olla hälytysajoa. 12 
tunnin työvuoroja mahtuu kesään moottoripyörällä 40-50 kappaletta.
Moottoripyöräpoliisin monipuolinen peruskurssi kestää seitsemän viikkoa 
ja se
jakaantuu kahdelle kesälle. Erilaisilla maastoradoilla harjoitellaan 
Yamaha TT-R 250
enduroilla. Honda CB 500 pyörät on käytössä taitoajoharjoitteissa, 
joissa käytetään niin asfaltti- kuin maastoratojakin; harjoitellaan 
pyörän hallintaa, kaasun ja kytkimen käyttöä hidasajosta pehmeään 
hiekka-ajoon. Tehokkaampia pyöriä, kuten Yamahan eri FZ malleja 
käytetään asfaltilla tapahtuvassa rata-ajossa sekä jarrutus- tai 
väistöharjoituksissa. Kaiken tämän lisäksi vanhojen virkapyörien kanssa 
harjoitellaan lähiseudun teillä poliisin tehtävään liittyvää taktista 
toimintaa. Lisäksi koulutus sisältää runsaasti moottoripyöriin ja 
lainsäädäntöön liittyviä oppitunteja. Moottoripyöräpoliisien koulutus 
tapahtuu Räyskälän lentokentällä Lopella.

Vuonna 2018 menehtyi moottoripyörillä tapahtuneissa 
liikenneonnettomuuksissa 33 ihmistä. Määrä on keskimääräistä korkeampi. 
Keskeisiä korostuneita tekijöitä olivat yli 50-vuotiaille sattuneet 
onnettomuudet ja ulosajot. Kaksipyöräisillä ajoneuvoilla tapahtuneista 
kuolemaan johtaneista onnettomuuksista karkeasti arvioituna noin 20% on 
sellaisia, joihin kuljettaja ei ole syyllinen tai joihin muutoin omalla 
toiminnalla ei olisi voinut vaikuttaa. Tyypillisimpinä yhteentörmäykset 
hirvieläinten kanssa. Jopa 80% onnettomuuksista on sellaisia, joihin 
kuljettaja olisi omalla toiminnallaan voinut vaikuttaa tai on 
suoranaisesti aiheuttanut itse onnettomuuden. 80% onnettomuuksista on 
siis täysin turhia ja hölmöilyn aiheuttamia, kuten päihteistä tai 
ajokäyttäytymisestä johtuvia. Vähensit juuri 80% riskistäsi, kun et 
lähde ajamaan päihtyneenä, noudatat liikennesääntöjä, ennakoit muuta 
liikennettä etkä aja ylinopeutta. Uskoakseni kaikki tämän kirjoituksen 
lukijat kuuluvat tähän 20% potentiaaliseen riskitasoon, joten tässä 
jutussa keskityn siihen, kuinka vielä tätäkin lukua saadaan pienemmäksi.

Kolme tärkeintä turvallisuutta parantavaa seikkaa
Kysyin Vilpulta, mitkä ovat hänen työkokemuksensa perusteella kolme 
tärkeintä asiaa,
joilla moottoripyöräilijä voisi välttää joutumista onnettomuuksiin.

I Ennakointi . Moottoripyörä on jo kokonsa (kapeuden) vuoksi 
huomattavasti hankalampi autoilijoiden huomata. Seuraa tarkasti muuta 
liikennettä. Ennakoi mahdolliset kaistanvaihdot, vastaan tulevat ja 
kääntymässä olevat autot sekä risteyksissä sivuilta tulevat jne. 
Huomaa, että liikenteessä on monenlaista kuljettajaa ja 
kontaktitilanteessa jäät aina toiseksi, riippumatta siitä oletko 
liikennesääntöjen mukaan oikeassa vai väärässä.
Varaudu siihen, että myös muut kuljettajat voivat tehdä virheitä. 
Kuvittele itsesi näkymättömäksi. Kääntele päätäsi ympäristöä tarkkaillen 
ja visioi mahdollisia vaaroja liikennenäkymässäsi.
Tällöin voit välttää paremmin onnettomuuksia, vaikka muut tien käyttäjät 
eivät huomaisikaan sinua.

II Varo kolmion takaa tulevaa liikennettä ja kääntymässä olevia. 
Vuosikymmen sitten olin perheen kanssa autolla
liikenteessä ja tulin Jyväskylässä keskussairaalan suunnasta Keuruulle 
menevälle tielle (18).
Risteyksessä oli pysähtyneenä auto jarruvalot päällä ja auton oikealla 
puolella tiellä oli
moottoripyöräilijä pötköttämässä. Saavuimme ensimmäisenä paikalle, kun 
oli juuri
tapahtunut tyypillinen moottoripyöräonnettomuus. Auton kuljettajana 
toimi vanhus. Keuruun
suunnasta paistoi aurinko. Kuljettaja ei vain yksinkertaisesti ollut 
havainnut vasemmalta
tulevaa moottoripyörää. Paikassa oli 80km/h rajoitus ja onneksi 
moottoripyöräilijä oli osannut
varoa tilannetta ja siten vauhtia oli risteysalueelle tultaessa 
rajoitusta vähemmän ja kädellä
oli jarrulta vedetty ns. tyhjät pois. Moottoripyöräilijän kertoman 
mukaan autoilija pysähtyi
risteykseen, katsoi Keuruun suuntaan ja näytti siltä, että huomasi 
moottoripyörän. Kuitenkin
yht’äkkiä auto ajoi moottoripyörän eteen. Moottoripyöräilijä ehti hetken 
aikaa jarruttaa, mutta
osui custom-mallisella pyörällään auton etuosaan. Vauhtia oli kuitenkin 
vielä sen verran
jäljellä, että kuljettaja lensi konepellin yli tielle. Ensitietojen 
mukaan ei kuitenkaan pahemmin
käynyt, mutta hätäkeskuksen ja paikalle sattuvien asiantuntijoiden 
ohjeiden mukaan
varoimme kuitenkin kuljettajan tarpeetonta siirtelyä. Ilman varautumista 
tilanteessa olisi
käynyt todennäköisesti paljon huonommin. Tapahtuman opetuksena oli se, 
että
moottoripyöräilijä luuli kuljettajan huomanneen hänet. Kyseessä oli 
kuitenkin normaali
tarkistus, ettei vasemmalta tule ketään ja ilmeisesti huono näkö 
yhdistettynä auringon
häikäisyyn moottoripyöräilijä jäi täysin huomaamatta. Moottoripyörä on 
myös voinut jäädä auton ikkunapilarin katveeseen, jolloin autoilijalla 
ei ole ollut edes mahdollista huomata moottoripyöräilijää.
Kun seuraavan kerran moottoripyöräilet, laske kuinka useasti tällaisia 
tilanteita
ajoreissusi aikana tulee vastaan. Pohdi myös sitä, kuinka paljon se 
häiritsee tai hidastaa sinun matkantekoa, jos hetkellisesti pudotat 
näissä kohdissa nopeuttasi vaikka 20km/h?
Soratieajossa olen huomannut, että tällaiset tilanteet ovat aika 
harvassa. Voi olla, että
päivän aikana niitä tulee vastaan vain muutama. Hetkellinen vauhdin 
pudotus on pieni
vaiva, mutta todennäköisyys joutua onnettomuuteen putoaa huomattavasti!

III Jarrutus. Hyvin todennäköisesti osaat jarruttaa moottoripyörällä 
hyvin. Hyvin myös, jos
vähän laitettaisiin sinua jarrutustestiin. Mutta miksi 
onnettomuustilanteissa tulee usein
vastaan tilanne, että moottoripyöräilijä on käyttänyt takajarrua ja 
takarengas on mennyt lukkoon? Onko niin, että totutat
huomaamattasi itsesi vääränlaiseen jarrutustapaan. Käytät tavallisissa 
rauhallisissa
jarrutustilanteissa vain takajarrua. Se on helppoa ja siihen olemme jo 
polkupyörällä ajaessa tottuneet. Yllättävässä tilanteessa pelkän 
takajarrun käytössä on
kaksi ongelmaa; pelkällä takajarrulla tehokkaasti jarrutettaessa, 
jarrutusteho on vain 10% pyöräsi jarrutustehosta. Lisäksi kovassa 
vauhdissa takajarrun lukkojarrutus aiheuttaa usein kaatumisen.
Ratkaisu ongelmaan on se, että jarrutat kaikissa tilanteissa 
oikeaoppisesti. Tällöin tekniikka juurtuu sinulla vaistonvaraiseksi 
toiminnaksi, etkä yllättävässä tilanteessa toimi tehottoman rutiinin 
mukaan. Tehokasta jarrutusta on hyvä harjoitella myös erikseen ja 
säännöllisesti. Se saattaa jopa pelastaa henkesi. Huomioitavaa on myös 
se, että edellä olleet etujarrun käyttöä koskevat ohjeet liittyvät 
pitävälle asfalttipinnalle. Jottei asia olisi liian helppo, irtosoralla 
tehokas jarrutus tapahtuu tietenkin takarenkaalla, jota avustetaan 
eturenkaan jarrulla olosuhteen mukaan. 

Edellä mainittuja asioita tärkeämpiäkin toki löytyy, esimerkiksi kypärä 
käyttö. Tavoitteenani
on kuitenkin tiedon avulla parantaa liikenneturvallisuutta entisestään 
ja siksi tässä
yhteydessä nostan edellä mainitut asiat esiin, joihin kannattaa 
kiinnittää huomiota. Tilastot ja poliisin käytännön kokemus ovat 
osoittaneet, että näihin seikkoihin kannattaa kiinnittää
huomiota.
Kirjoitusta pohtiessani kyselin Seikkailuendurol.la facebook sivustolla 
harrastajien ajatuksia samaan kysymykseen. Ilokseni huomasin, että 
kurapyöräilijät ovat varsin valveutunutta porukkaa. Seuraavassa muutama 
kommentti poimittuna:
● “Oma asenne”
● “Muun liikenteen huomioiminen, ennakoiva ajo”
● “Varusteet”
● “Aja kuin olisit näkymätön”
● “Kunnolliset renkaat soratiellä”
● “Tilannenopeudet, muiden huomioiminen”
● “Ajotaito, pyöränhallinta”
● “Oleta että kaikki liikenteessä ovat sokeita, kuuroja, itsetuhoisia 
idiootteja, eli katso
eteen, taakse, sivulle ja seuraa liikennettä sekä tien pintaa pitkälle!”
● “Vainoharhaisuus, pessimismi, omien taitojen vähättely.”
● “Pyörän ominaisuuksien tunteminen.”
Moottoripyöräpoliiseille järjestetään joka kevät ennen ajokauden alkua 
pakollinen kaksipäiväinen nk. lämmittelykurssi, jossa kerrataan 
ajotekniikkaa ja palautellaan mieliin lajiin liittyvät erityispiirteet 
sekä ajetaan harjoitteita eri pinnoilla ja kalustolla. Kurssitus
kertauksineen on ilmeisen toimivat kokonaisuus, sillä 50 vuoteen ei 
moottoripyöräpoliiseille
ole sattunut yhtään kuolemaan johtanutta onnettomuutta. 
Olisiko harrastajienkin tarpeen kerrata asioita ajokauden alussa?

KTM matkaenduro poliisin mottoripyöränä
Olin positiivisesti yllättynyt, että Jyväskylässä poliisilla on käytössä 
palveluspyöränä KTM
1190 Adventure ja KTM 1290 Adventure. Se kuvastaa mallin 
monipuolisuutta, kun pyörä on hyväksytty poliisinkin
käyttöön. Poliisin ajoista 95% on kuitenkin katuajoa ja ominaisuuksia 
täytyy löytyä
kovavauhtiseen hälytysajoonkin. Olinkin utelias kuulemaan, millaisia 
kokemuksia pyörästä
oli kenttätyötä tekevällä.
Ajoasento on pysty ja se on normaalissa ajossa hyvä. Tässä asennossa 
jaksaa ajaa
pitkäänkin ja se on etuna moneen aiempaan käytössä olleeseen 
katumalliseen pyörään
verrattuna. Pyörän korkeus auttaa myös tekemään paremmin havaintoja 
pyörän päältä. Vastaavasti korkeus ja pitkät joustovarat tekevät kovassa 
kaarreajossa
pyörästä hieman epävakaamman ja n. 190km/h nopeuden ylittyessä pyörässä 
on ilmennyt ns. “voblausta”. Lisäksi voimakkaissa jarrutuksissa korkea 
etupää niiaa paljon. Tehot riittävät hyvin tähän käyttötarkoitukseen ja 
tehojen puolesta pyörällä voisi ajaa kovempaakin. Alustassa ja 
moottorissa oleva automatiikka on toiminut hyvin ja sitä on ollut helppo 
käyttää sään tai ajoalustan olosuhdemuutosten mukaan.
Isoin ongelma pyörän käytettävyydessä on ollut sen korkeudessa, jonka 
vuoksi pyörän päältä poistuminen on ollut vaikeaa ja hidasta nopeissa 
työtilanteissa. Tämä on työturvallisuuden kannalta hieman ongelmallista. 
Enpä ole hoksannut ajatella korkeutta etukäteen ongelmalliseksi 
matkaendurossa poliisin käytössä. Kuulostaa loogiselta ja toisaalta 
ratkaisemattomalta asialta, sillä hyvä maavarahan on meidän 
harrasteajoissa välttämätön. Nopeuteen liittyvistä ongelmista ei taas 
siviiliajossa Suomen teillä ole haittaa. Olisi mielenkiintoista tietää, 
miten hyvin uusin KTM Super Adventure toimisi kovassa vauhdissa. 
Oletettavasti semiautomaattinen jousitus kovaan ajoon säädettynä toimisi 
paremmin hälytystehtävissä.

