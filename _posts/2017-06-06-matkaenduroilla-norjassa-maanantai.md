---
layout: post
title: Matkaenduroilla Norjassa, maanantai
header_slogan_class: white
header_image_style: "background-image: url('/assets/norja8.jpg');"
post_image: /assets/norja2.jpg
keywords: "mööttoripyöräily, matkaenduro, seikkailu endurolla"
excerpt_separator: <!--more-->
---

Heräsin puiden lomasta pilkottavan auringon säteisiin. Edellisen illan 
painajaismaisen sään jälkeen auringonpaiste tuntui erityisen hyvältä. 
Kello lähenteli kuutta, joten ei olisi mitään kiirettä heräillä vaan 
unia voisi vielä jatkaa hyvän tovin.<!--more-->
 
Illalla perille päästyämme huomasimme, että yhdestä pyörästä oli 
tippunut rekisterikilpi. Sateessa ja pimeässä ajaessa emme sitä vielä 
olleet huomanneet. Aamun ohjelmassa olikin ensimmäisenä poliisiasemalla 
vierailu ja rikosilmoituksen teko. Katsastusasemalta ei uutta 
rekisterikilpeä saa ilman poliisiviranomaisen todistusta 
rikosilmoituksen teosta. Rekisterinumero menee hakuun ja näin pyritään 
välttämään kadonneen rekisterikilven väärinkäyttöä.
 
Porukka hajaantui kukin omille asioilleen ja sovimme tapaavamme Iissä, 
jolloin lounastaisimme ennen matkan jatkumista.
 
Pääsimme Iistä liikenteeseen puolenpäivän jälkeen. Aikataulusyistä 
aluksi oli tiedossa tylsyyttä (lue asfalttitietä) aina Ruotsin puolelle 
Björkforsiin asti. Iin jälkeen oli reitissä ainoastaan yksi soratien 
pätkä. Mikäli olisimme halunneet ajaa koko tämän osuuden soratiellä, 
olisi se tarkoittanut huomattavaa pidennystä päivän matkaan ja perille 
olisi päästy vasta seuraavan vuorokauden puolella.
 
Björkforsin jälkeen tie alkoi pikku hiljaa pienentyä ja muuttui lopulta 
mukavaksi soratieksi. Matkan varrella kohtasimme muutamaan otteeseen 
poroja, jotka seisoskelivat rauhallisesti tiellä. Ne olivat 
havaittavissa hyvissä ajoin, joten vaaratilanteita ei päässyt syntymään. 
Vähitellen tie alkoi taas suureta ja lopulta saavuimme Överkalixiin. 
Täällä tankkasimme pikaisesti ja jatkoimme matkaa kohti Jockfallin 
putousta. Tie kulki Kalixjoen vartta pitkin. Olin valinnut 
vasemmanpuoleisen tien, koska se näytti kartan mukaan olevan pienempi 
tie.

<img src="/assets/norja4.jpg" style="float: right; padding: 5px;" />
 
Matkan edetessä tie tuli peltoaukealle ja laakson pohjassa näkyi joki. 
Pellon yllä oli erikoinen sateenkaari; massiivinen ja lyhyellä matkaa 
kaareutuva. Ilmeisesti Ruotsissa sateenkaaretkin ovat erilaisia ;)

Reittisuunnittelua tehdessäni varmistin Google Maps:n katunäkymän 
avulla, millaisesta tiestä kulloinkin oli kyse. Oikeastaan sattumalta 
katsoin reittiä juuri Jockfallin kohdalta ja totesin putouksen jo 
kuvissa näyttävän hienolta. Luonnollisesti paikan päällä nähtynä paikka 
on vielä vaikuttavampi. Kalixjoki on yksi Euroopan parhaista 
[lohenkalastuspaikoista](http://www.jockfall.com/fi/kalastus/).

Putouksen vieressä oli ravintola, joten päätimme ruokailla samalla 
pysähdyksellä, ajatuksella, että seuraavaksi pysähdymme syömään 
iltapalaa vasta päästyämme Norjan puolelle. Päivän tavoitteenna oli 
päästä majapaikkaan leirintäalueelle
([Narvik Hersletta Camping](http://www.narvikherslettacamping.no/narvik-camping-overnatting-hytte.html)), 
joka oli E10 tien päässä Narvikin pohjoispuolella. Olin sopinut, että 
ilmoitamme tarkemman aikataulun matkan varrelta. Tarkistin 
navigaattorista matka-ajan ja ilmoitin puhelimitse majapaikkaan 
saapumisajaksi klo. 22:00 paikallista aikaa. Vastaanotto olisi siihen 
aikaan mennyt jo kiinni, mutta yrittäjä jousti tilanteessa ja lupasi 
olla paikalla ko. ajankohtana. Aikataulu oli sen verran tiukka, ettei 
loppumatkasta voitu juurikaan pysähdellä.

<img src="/assets/norja5.jpg" style="padding: 5px;" />
 
 
Jockfallista matka jatkui kohti pohjoista. Tie oli aluksi aika isoa. 
Kalixjoki on sen verran leveä, ettei siitä pääse monestakaan kohtaa yli. 
Tässä kohtaa reittiin oli vaikea saada sopimaan pienempää tietä ilman 
pidempää kiertämistä. Tärendön jälkeen pääsimme taas soratielle. Tien 
alussa oli jonkinlainen varoituskyltti, jota emme täysin ymmärtäneet. 
Tulkitsemme sen kuitenkin niin, ettei siinä ajamista kielletty, joten 
jatkoimme matkaa suunnitelman mukaisesti.
 
Matkan edetessä taivaalle oli kertynyt sadepilviä, kunnes lopulta vettä 
alkoikin sitten satamaan. Pysähdyimme ja puimme sadevaatteet päälle. 
Edellisestä päivästä oppineena laitoin kauluksen ja hihat tarkemmin 
kiinni. Tämä auttoikin ja perille päästyämme sadeasun alla ollut puku 
oli täysin kuiva.
 
Sateen lisäksi sää oli viilentynyt aikalailla. Tässä vaiheessa 
matkanteko alkoi jo hivenen puuduttaa, kun lisäksi tie muuttui 
päällystetyksi isoksi maantieksi. Olin varautunut alhaisiin 
lämpötiloihin hyvin, mutta välikerrastot olivat tässä vaiheessa 
sivulaukussa, joten sieltä ne eivät juuri lämmittäneet. Tässä 
tilanteessa teinkin seuraavan virheeni reissulla. Ajattelin, että 
eiköhän tässä näillä varusteilla Norjaan asti selvitä, kun vähän 
aikataulupaineitakin oli. Jatkossa yritän muistaa varautumisen lisäksi 
myös käyttää mukaan otettuja varusteita. Reissun myöhemmässä vaiheessa 
oli mukava ajella kylmälläkin kelillä, kun oli lämpimästi pukeutunut.
 
Saavuimme Kiirunaan, jossa pysähdyimme tankkaamaan pyörät. Ehtiäksemme 
kymmeneen mennessä majapaikkaan, meidän oli jatkettava matkaa ilman 
pidempää taukoa. Kiiruna oli ainoa paikka, josta voisimme hankkia 
elintarvikkeet ilta- ja aamupalaa varten. Näin ollen päädyimme 
ratkaisuun, että minä ja Heikki jatkoimme matkaa heti ja muu porukka jäi 
hoitamaan ruokaostokset.

<img src="/assets/norja7.jpg" style="float: right; padding: 5px;" />
 
E10 on aika iso tie. Lämpötila oli laskenut kahdeksaan asteeseen. Pian 
Kiirunan jälkeen tiellä oli muutamassa kohtaa menossa tietyö ja 
maansiirtokoneet olivat työn touhussa myöhäisestä ajankohdasta 
huolimatta. Juuri levitetty murske ei ole mukavimpia alustoja 
ajettavaksi, mutta toi toki vaihtelua päällystetylle tielle. Norjan 
rajan lähestyä maisemat alkoivat jylhistyä ja vuoret oli suomipojalle 
mukavaa katseltavaa, vaikka keli olikin sateinen.

Sateen ropistessa saavuimme leirintäalueelle. Pysähdyimme vastaanoton 
eteen ja riisuimme kypärät pois päästä. Vastaanoton täti ihmetteli 
ensimmäiseksi, että meitäkö on vain kaksi? Totesimme, että perästä tulee 
vielä kolme motoristia lisää. Tämän jälkeen ihmeteltiin sitten sitä, 
että meitäkö onkin viisi, eikä neljä. Olin varannut majoituksen hyvissä 
ajoin ja sillä hetkellä reissuun oli lähdössä neljä henkilöä. Myöhemmin 
tilanne muuttui, mutta en vaivautunut päivittämään varausta, ajattelin 
vähän säästää majoituskuluissa. Eiköhän yksi (minä) mahdu nukkumaan 
lattialle. <img src="/assets/norja6.jpg" style="float: left;
padding: 5px;" /> Yritimme 
tätä selittää, mutta tässä kohtaa paikan omistaja 
oli tiukkana. Hän sanoi, ettemme mahdu märkien varusteiden kanssa yhteen 
mökkiin vaan meidän pitää ottaa kaksi, yksi kahden hengen ja toinen 
kolmen hengen mökki. Tämäpä sopi meille, jos kerran sellaiset mökit 
olivat vapaana. Hinta tuplaantui, mutta totesimme myöhemmin, että tämä 
oli hyvä ratkaisu. Mökit (Cabin) olivat niin pieniä, että varusteiden 
kanssa ei ollut liikaa tilaa kahdessakaan mökissä. Vaihdoimme vielä 
seteleitä kolikoiksi aamuista suihkua varten ja lähdimme sitten etsimään 
mökkejämme.
 
Paikassa oli kaikkien yöpyjien käyttöön tarkoitettu ruokailurakennus. 
Tilasta löytyi kaikki tarpeelliset keittiökalusteet aina uunia myöten. 
Pistimme pekonit ja makkarat paistumaan, olihan tuhti iltapala tässä 
vaiheessa tarpeen. Jälkiruuaksi turkkilaista jugurttia mansikkahillon 
kanssa.
 
Ennen yöpuulle menoa katselin terassilta Narvikin kupeessa oleva korkeaa 
vuorta. Kymmenen vuotta sitten yövyimme vaimoni kanssa tässä samaisessa 
paikassa. Silloinen haave oli nyt toteutunut, olin Norjassa 
kaksipyöräisellä. Onnellinen hetki.

Seuraavassa kartassa on päivän aikana kuljettu reitti. Matkaa kertyi 
yhteensä 677km.

<div class="post-video">
  <iframe 
    src="https://www.google.com/maps/d/embed?mid=13agDnJZuEDCRSH2CRned1xzugvA" 
    width="640" height="480"></iframe>
</div>

<div>&nbsp;</div>

Seuraavalla videolla otteita Ruotsin teiltä.

<div class="post-video">
     <iframe width="560" height="315" 
src="https://www.youtube.com/embed/TjtNTgNNjOQ" frameborder="0" 
allowfullscreen></iframe>
</div>
<div>&nbsp;</div>

<div>Lue myös muut blogisarjan kirjoitukset:</div>
<a href="/2017/03/01/matkaenduroilla-norjassa-sunnuntai" 
style="float: left;">Edellinen kirjoitus</a>
<a href="/2020/02/29/matkaenduroilla-norjassa-tiistai" style="float: 
right;">Seuraava kirjoitus</a>
<p>&nbsp;</p>

<div style="clear:both" />
<i>
Tämä on kolmas kirjoitus blogisarjasta, joka kertoo 
moottoripyörämatkasta Norjaan elokuun alussa 2016. Lähetä sähköpostiosoitteesi minulle, 
mikäli haluat ilmoituksen seuraavista julkaisuista. Osoitteeni on <a 
href="mailto:{{ site.email }}">{{ site.email }}</a>.
</i>


