---
layout: page
title: Tietoja kirjoittajasta
permalink: /about/
header_slogan_class: white
header_image_style: "background-image: url('/assets/about-me.jpg'); background-position: center bottom;"
---
Millainen mielikuva sinulla on moottoripyöräilystä? Tässä blogissa haluan kirjoittaa moottoripyöräilystä näkökulmasta, joka ei ole kaikille suomalaisille vielä tuttua.

Olen ruuhkavuosien keskellä elävä lapsiperheen isä ja harrastan moottoripyöräilyä Keski-Suomen upeita sorateitä ja polkuja tutkien. Moottoripyöräni ei siis ole Saksan autobahnille suunniteltu vauhtihirmu vaan hyvillä maasto-ominaisuuksilla varustettu iso matkaenduro. Moottoripyörä, jolla onnistuu ojan ylittäminen, mutta myös matka-ajo pitkälläkin reissulla.

Suoritin moottoripyöräkorttini 16-vuotiaana ja haaveilin hankkivani “oikean” moottoripyörän sopivan tilaisuuden koittaessa. Perustin perheen pian työelämään siirtymisen jälkeen ja vastuu perheestä hälvensi haaveita moottoripyöräilystä. Mielikuvissani moottoripyöräilyyn liittyi suuret ylinopeudet, ajokortin menettäminen ja kohtalokkaat onnettomuudet. Epäsopiva harrastus perheelliselle?

Lienee kiistatonta, että moottoripyöräilyyn liittyy vauhdin hurma ja vapauden tunne. Harrastukseni uudelleen aloittamisen sytykkeenä oli, kun hoksasin, että vauhdin hurman saavuttaminen ei olekaan kiinni moottoripyörän absoluuttisesta nopeudesta vaan ajettavasta ympäristöstä. 80 kilometrin tuntinopeus ei tunnu kovinkaan suurelta nopeudelta lentokentällä ajettaessa. Vastaavasti mutkaisella soratiellä 80 kilometrin tuntinopeus on kova vauhti. Tällaisia yleisrajoituksen (80km/h) piirissä olevia sorateitä löytyy Keski-Suomesta valtava määrä.

Ajokortin säilyttämiseen paras tapa on noudattaa nopeusrajoituksia. Pienentämällä ajettavaa tietä saavutetaan lopulta riittävä taso vauhdin hurmalle. Lisäksi tällainen ajaminen on myös turvallisempaa, koska vauhdit ovat hitaampia ja pienillä teillä on vähemmän muuta liikennettä. Toki soratieajossa on omat erityispiirteensä, jotka tulee ottaa huomioon.

Blogissani teemoina ovat turvallinen moottoripyöräily tieliikennelakia kunnioittaen, luonnosta nauttiminen ja matkaedurolla seikkailu Keski-Suomen upeissa maisemissa. Kalustoon liittyvät kirjoitukset tulevat luonnollisesti koskemaan enduroita ja ennen kaikkea matkaenduroita. Kirjoitukseni suuntaan erityisesti uusille harrastajille tai vasta harrastuksen aloittamista pohtiville. Kertyneen kokemukseni lisäksi tietolähteenä käytän Pohjolan Kurapyöräilijät yhteisöä [matkaendurot.net](http://www.matkaendurot.net/phpBB3/index.php) keskustelufoorumilla.

Blogin yhteistyökumppanina on Jyväskyläläinen moottoripyöräliike [Bike Forum Oy](http://bikeforum.fi/). Bike Forum edustaa Jyväskylässä mm. kahta tärkeää seikkailupyörämerkkiä [KTM:ää](http://bikeforum.fi/ajoneuvot/moottoripyorat/ktm-moottoripyorat/) ja [Hondaa](http://bikeforum.fi/ajoneuvot/moottoripyorat/honda-moottoripyorat/).
